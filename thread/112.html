<!DOCTYPE html>
<html xmlns="http://www.w3.org/1999/xhtml">
  <head>
    <meta charset="utf-8" />
    <meta http-equiv="content-type" content="text/html; charset=utf-8" />
    <meta name="viewport" content="width=device-width, initial-scale=1, maximum-scale=1" />
    <!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->
    <meta name="keywords" content="" />
    <meta name="description" content="" />
    <meta name="author" content="" />
    <meta name="copyright" content="" />
    <title>棋经十三篇 - 爱五子棋网</title>
    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-3GYD818NSR"></script>
    <script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-3GYD818NSR');
</script>
    <script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?ab552e08fa24fbf6504a1cabc7b5a150";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body><h1>棋经十三篇</h1><p><a href="../index.html">首页</a></p><p><a href="../forum/40.html">五子棋教室</a></p><hr></hr><b>#1 棋经十三篇 作者：莲子 发表时间：2006-1-27 13:25:05</b><br></br>皇［礻右］中学士张拟撰<br/><br/><font color="#0000ff">论局篇第一</font><br/><br/>　　夫万物之数，从一而起。局之路，三百六十有一。一者，生数之主，据其极而运四方也。三百六十，以象周天之数。分而为四，以象四时。隅各九十路，以象其日。外周七二路，以象其候。枯棋三百六十，白黑相半，以法阴阳。局之线道，谓之枰。线道之间，谓之□（上四下卦）。局方而静，棋圆而动。自古及今，弈者无同局。《传》曰：“日日新。”故宜用意深而存虑精，以求其胜负之由，则至其所未至矣。<br/><br/><font color="#0000ff">得算篇第二</font><br/><br/>　　棋者，以正合其势，以权制其敌。故计定于内而势成于外。战未合而算胜者，得算多也。算不胜者，得算少也。战已合而不知胜负者，无算也。兵法曰：“多算胜，少算不胜，而况于无算乎？由此观之，胜负见矣。”<br/><br/><font color="#0000ff">权舆篇第三</font><br/><br/>　　权舆者，弈棋布置，务守纲格。先于四隅分定势子，然后拆二斜飞，下势子一等。立二可以拆三，立三可以拆四，与势子相望可以拆五。近不必比，远不必乖。此皆古人之论，后学之规，舍此改作，未之或知。诗曰：“靡不有初，鲜克有终。”<br/><br/><font color="#0000ff">合战篇第四</font><br/><br/>　　博弈之道，贵乎谨严。高者在腹，下者在边，中者占角，此棋家之常然。法曰：宁输数子，勿失一先。有先而后，有后而先。击左则视右，攻后则瞻前。两生勿断，皆活勿连。阔不可太疏，密不可太促。与其恋子以求生，不若弃子而取势，与其无事而强行，不若因之而自补。彼众我寡，先谋其生。我众彼寡，务张其势。善胜者不争，善阵者不战。善战者不败，善败者不乱。夫棋始以正合，终以奇胜。必也，四顾其地，牢不可破，方可出人不意，掩人不备。凡敌无事而自补者，有侵袭之意也。弃小而不就者，有图大之心也。随手而下者，无谋之人也。不思而应者，取败之道也。诗云：“惴惴小心，如临于谷。”<br/><br/><font color="#0000ff">虚实篇第五</font><br/><br/>　　夫弈棋，绪多则势分，势分则难救。投棋勿逼，逼则使彼实而我虚。虚则易攻，实则难破。临时变通，宜勿执一。《传》曰：“见可而进，知难而退。”<br/><br/><font color="#0000ff">自知篇第六</font><br/><br/>　　夫智者见于未萌，愚者暗于成事。故知己之害而图彼之利者，胜。知可以战不可以战者，胜。识众寡之用者，胜。以虞待不虞者，胜。以逸待劳者，胜。不战而屈人者，胜。《老子》曰：“自知者明。”<br/><br/><font color="#0000ff">审局篇第七</font><br/><br/>　　夫弈棋布势，务相接连。自始至终，着着求先。临局离争，雌雄未决，毫厘不可以差焉。局势已赢，专精求生。局势已弱，锐意侵绰。沿边而走，虽得其生者，败。弱而不伏者，愈屈。躁而求胜者，多败。两势相违，先蹙其外。势孤援寡，则勿走。机危阵溃，则勿下。是故棋有不走之走，不下之下。误人者多方，成功者一路而已。能审局者多胜。《易》曰：“穷则变，变则通，通则久。”<br/><br/><font color="#0000ff">度情篇第八</font><br/><br/>　　人生而静，其情难见；感物而动，然后可辨。推之于棋，胜败可得而先验。持重而廉者多得，轻易而贪者多丧。不争而自保者多胜，务杀而不顾者多败。因败而思者，其势进；战胜而骄者，其势退。求己弊不求人之弊者，益；攻其敌而不知敌之攻己者，损。目凝一局者，其思周；心役他事者，其虑散。行远而正者吉，机浅而诈者凶。能畏敌者强，谓人莫己若者亡。意旁通者高，心执一者卑。语默有常，使敌难量。动静无度，招人所恶。《诗》云：“他人之心，予时度之。”<br/><br/><font color="#0000ff">斜正篇第九</font><br/><br/>　　或曰：“棋以变诈为务，劫杀为名，岂非诡道耶？”予曰：“不然。”《易》云：“师出以律，否藏凶。”兵本不尚诈，谋言诡行者，乃战国纵横之说。棋虽小道，实与兵合。故棋之品甚繁，而弈之者不一。得品之下者，举无思虑，动则变诈。或用手以影其势，或发言以泄其机。得品之上者，则异于是。皆沉思而远虑，因形而用权。神游局内，意在子先。图胜于无朕，灭行于未然。岂假言辞喋喋，手势翩翩者哉？《传》曰：“正而不谲。”其是之谓欤？<br/><br/><font color="#0000ff">洞微篇第十</font><br/><br/>　　凡棋有益之而损者，有损之而益者。有侵而利者，有侵而害者。有宜左投者，有宜右投者。有先着者，有后着者。有紧□（上山下辟）者，有慢行者。粘子勿前，弃子思后。有始近而终远者，有始少而终多者。欲强外先攻内，欲实东先击西。路虚而无眼，则先觑。无害于他棋，则做劫。饶路则宜疏，受路则勿战。择地而侵，无碍而进。此皆棋家之幽微也，不可不知也。《易》曰：“非天下之至精，其孰能与于此。”<br/><br/><font color="#0000ff">名数篇第十一</font><br/><br/>　　夫弈棋者，凡下一子，皆有定名。棋之形势、死生、存亡，因名而可见。有冲，有斡，有绰，有约，有飞，有关，有［答刂］，有粘，有顶，有尖，有觑，有门，有打，有断，有行，有捺，有立，有点，有聚，有跷，有<hr></hr><b>#2 Re:棋经十三篇 作者：星月族 发表时间：2009-12-28 8:58:39</b><br></br><img src="http://t2.baidu.com/it/u=3961053166,3825376105&amp;fm=0&amp;gp=28.jpg"/><hr></hr><b>#3 Re:棋经十三篇 作者：向往高手 发表时间：2010-2-27 13:22:28</b><br></br>不知所云。。。<hr></hr></body>
  <script src="../static/js/jquery.min.js"></script>
  <link href="../static/css/renjuboard.css" rel="stylesheet">
  <script src="../static/js/board.js"></script>
</html>